
# W kwestii kooperatyw popadamy w skrajności, i to wcale nie jest dobre.


Kooperatywa spożywcza lub rolnictwo wspierane przez społeczność są
ideami, o których wciąż myślimy bardzo naiwnie. Popadamy w skrajności,
raz odbijając się od ściany utopijnej futurologii, a raz uważając je
za zamach na osobistą swobodę i nowoczesny styl życia.  Zaproszeni na
I Otwarty Zjazd Kooperatyw Spożywczych goście z Niemiec, Danii, Czech
i Francji, nie opowiadali o ideałach horyzontalnej organizacji czy
niekapitalistycznej gospodarki, które tak łatwo jest in abstracto
poddawać w wątpliwość. Przyjechali z konkretami i pokazali, że można.

Projekt [Gartencoop](http://www.gartencoop.org/freiburg/) z Freiburga w Niemczech jest gospodarstwem rolnym
wspieranym przez wspólnotę (CSA, Community Supported
Agroculture). Uczestnicy tego przedsięwzięcia pokrywają koszty
prowadzenia ośmiohektarowego gospodarstwa rolnego, na którym pracują
sami (w wymiarze minimum czterech dni w roku) razem z rolnikami
zatrudnionymi przez kooperatywę, w zamian za co dzielą się
wyprodukowanymi płodami rolnymi. <br/>
_To coś jak kołchoz_, powie ktoś.


Nasz projekt to także eksperyment, w którym wprowadzamy w życie ideę
suwerenności spożywczej w post-fossilistycznej rzeczywistości (takiej,
w której wyczerpały się zasoby paliw kopalnych) -- opowiada o swojej
kooperatywie Fabian Kern. Chcielibyśmy, aby to co wyprodukujemy
zaspokajało nasze potrzeby. Dlatego jemy warzywa sezonowe: na wiosnę
sałatę i kiełki, w zimie to, co z jesiennych plonów uda się przechować
lub pozamykać w wekach. Jedzenie dowożą z do Freiburga samochodem
półciężarowym, który wynajmują raz w tygodniu. Następnie wsiadają na
rowery i rozwożą je do punktów dystrybucyjnych w całym mieście -- na
zbudowanych prze siebie przyczepach. <br/>
_Ależ to średniowiecze_, mówi ktoś inny.


[Kooperatywa kopenhaska](http://kbhff.dk/) dostarcza ekologiczną
żywność trzem tysiącom ze swoich członków. Każdy z nich otrzymuje
identyczną paczkę warzyw. Podobnie organizują dostawy Czesi --
dostępne w danym sezonie produkty są pakowane w identyczne zestawy i
dostarczane członkom. Nie jest to bez znaczenia: w porównaniu do
systemu w którym realizuje się dowolne zamówienia, to rozwiązanie
skaluje się lepiej.<br />
_Takie same paczki? Przerabialiśmy już żywność na kartki!_


Mówimy: nie da się. Przecież takie rozwiązania są nie do przyjęcia, to
są zbyt wielkie wyrzeczenia, w konkurencji z supermarketem wypadające
blado, a gdy wsiądziemy na rower, na pewno będzie wiać i padać.
Na dodatek wszystko to tak źle się kojarzy!


Zachodnie projekty pokazują natomiast, że takie wyzwania można podjąć,
na kompromisy można pójść, i stworzyć dobrze funkcjonujący model.
Zrozumiawszy, że każde przedsięwzięcie wymaga przyjęcia
odpowiedzialności, porzuca się rozdzieranie szat na
rzecz śmiałego poszukiwania optymalnych strategii.


Niemiecka kooperatywa każdego roku przygotowuje budżet, który pozwoli utrzymywać gospodarstwo i płacić pracującym w nim
 rolnikom. Niebagatelna suma rzędu dziesiątek tysięcy euro pochodzi
 ze składek jej członków. Płaconych z góry. W zamian za nie, przez
 cały rok otrzymują cotygodniowe dostawy warzyw i owoców. Jeżeli
 zdarzy się nieurodzaj, to jedzenia będzie mniej, ale pieniądze nie są
 im zwracane. W ten sposób ryzyko przedsięwzięcia jest rozproszone
 między konsumentami, a producenci, będący normalnie najbardziej
 podatni na szkodę w takiej sytuacji, są chronieni. Rozproszenie
 odpowiedzialności nie oznacza w tym przypadku, że nikt jej nie
 bierze; przeciwnie, biorą ja wszyscy.


Czasem mówimy, że się nie da, w kontekście pytania o to, czy model
kooperatyw jest w stanie zrealizować zadania, które sobie stawia,
pozostając zarazem wiernym swoim wartościom.  Argument dotyczący
wydajności brzmi na przykład tak: "kooperatywa nigdy nie zbuduje
samolotu". Argument dotyczący wartości może brzmieć następująco:
"Kooperatywy próbują funkcjonować w modelu gospodarki pomijającej
pieniądz, jednak prędzej czy później jakaś forma pieniądza będzie
musiała się w takiej ekonomii pojawić, ponieważ pieniądz jest
abstrakcją wartości wymienianych dóbr".  Doświadczenia zachodnich
kooperatyw stają w poprzek czarno-białej logiki takiego dyskursu,
sprowadzają go na ziemię.


Oczywiste jest, że członkowie kooperatyw kupują produkty także w
zwykłych sklepach. Pojedyncza kooperatywa nie jest w stanie zaspokoić
ich wszystkich potrzeb, tak jak nie jest w stanie przeprowadzić
przedsięwzięcia o takiej złożoności, jak budowa samolotu. Jednak tak
samo nie jest tego w stanie zrobić pojedyncza fabryka funkcjonująca w
zwykłym modelu ekonomicznym, jeśli nie mogłaby korzystać z efektu
sieciowego, spowodowanego powszechną adaptacją takiego sposobu
produkcji i dystrybucji dóbr.  Kooperatywy natomiast, jako wyspy,
bańki czy nieciągłości nie mogą korzystać z tego efektu na tak wielką
skalę. Zamiast folgować abstrakcyjnym aspiracjom, szukają rozwiązań
konkretnych problemów. W taki sposób CSA z Freiburga współpracuje z
projektami mieszkaniowym związanymi z Miethäuser Syndikat: wspiera
powstawanie i utrzymywanie tanich mieszkań pozostających komunalną
własnością wspólnot, zarazem odnajdując w nich zbyt dla swoich
produktów.


Podobnie jest z zarzutem dotyczącym wartości. Zarówno niemiecka, jak i
czeska kooperatywa płacą profesjonalnym rolnikom za ich pracę,
ponieważ muszą liczyć się z realiami, w których żyją jedni i
drudzy. Pensje dostają też członkowie kooperatywy, którzy poświęcają
jej tyle czasu, że nie mają możliwości podjęcia pracy, z której
mogliby się utrzymać, a rotacyjne pełnienie sprawowanych przez nich
funkcji jest nierealne (jest tak np. z księgowymi). Czy to znaczy, że
odrzucono tu wartości? Że pieniądz niejako triumfuje także na gruncie
niekapitalistycznej koncepcji? Nie. Wkład do rocznego budżetu, o którym była
już mowa, jest dowolny dla każdego z członków. Jednocześnie każdy z
dwustu sześćdziesięciu członków ma prawo wziąć taką ilość
wyprodukowanej żywności, jaka jest mu potrzebna. Co się więc właściwie
dzieje w tym niewiarygodnym, opartym na trosce o wspólny projekt,
modelu działania?  Wartość pieniądza jako uniwersalnego wymiennika
rozmyto w obrębie działania kooperatywy, nie zapominając przy tym, że
stosunki gospodarcze poza kooperatywą są na nim oparte.


Osiągnięcia, jakimi mogą się pochwalić zachodnie projekty demonstrują,
że alternatywnym modelom nie są potrzebne abstrakcyjne analizy ani
perfekcjonizm, lecz optymalne strategie i realna polityka.
Alternatywne propozycje ekonomiczne przez krytyków są brane w swej
idealnej formie i konfrontowane z rzeczywistością - z kiepskim
skutkiem.  Tymczasem kooperacja oparta o te modele jest zawsze
działaniem politycznymi, co znaczy, że przede wszystkim wymaga
skonfigurowania przestrzeni aktywności, ustalenia relacji między
uczestnikami oraz warunków samego uczestnictwa, wreszcie sposobów
podejmowania wspólnej decyzji.  Te wszystkie problemy można podjąć w
duchu Realpolitik -- licząc się z naturą ludzką i funkcjonowaniem
zewnętrznego świata. 
Narzędzia i pomysły już tu są, być może więc defetyzm wynika stąd, że
boimy się odpowiedzialności za wspólny projekt?

